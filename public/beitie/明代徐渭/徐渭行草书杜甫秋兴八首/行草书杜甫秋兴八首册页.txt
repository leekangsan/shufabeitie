徐渭 行草书杜甫《秋兴八首》册页 纸本。高25.3厘米 台北故宫博物院藏 

    徐渭 行草书杜甫《秋兴八首》，凡八十四行，每行字数不一，共四百五十六字。每开纵25.3cm，每开横则不一，大约均在三十厘米上下，共十一开。《石渠宝笈三编》著录。刊于台湾《故宫历代法书全集》（四），载入台湾《故宫书画录》卷三。 

（扫描自上海人民美术出版社《徐渭墨迹大观》）

　　玉露凋伤枫树林， 巫山巫峡气萧森。
　　江间波浪兼天涌， 塞上风去接地阴。
　　丛菊两开地（他）日泪， 孤舟一系故园心。
　　寒衣处处催刀尺， 白帝城高急暮砧。

　　夔府孤城落日斜， 每依北斗望京华。
　　听猿实下三声泪， 奉使虚随八月槎。
　　画省香炉违伏枕， 山楼粉堞隐悲笳。
　　请看石上藤萝月， 已映洲前芦荻花。

　　千家山郭静朝晖， 日日江楼坐翠微。
　　信宿渔人还泛泛， 清秋燕子故飞飞。
　　匡衡抗疏功名薄， 刘向传经心事违。
　　同学少年多不贱， 五陵衣马自轻肥。

　　闻道长安似弈棋， 百年世事不胜悲。
　　王侯第宅皆新主， 文武衣冠异昔时。
　　直北关山（车）金鼓振， 征西（羽）车马羽书迟。
　　鱼龙寂寞秋江冷， 故国平居有所思。

　　蓬莱宫阙对南山， 承露金茎霄汉间。
　　西望瑶池降王母， 东来紫气满函关。
　　云移雉尾开宫扇， 日绕龙鳞识圣颜。
　　一卧沧江惊岁晚， 几回青琐点朝班。

　　瞿塘峡口曲江头， 万里风烟接素秋。
　　花萼夹城通御气， 芙蓉小苑入边愁。
　　珠帘绣柱围黄鹄， 锦缆牙樯起白鸥。
　　回首可怜歌舞地， 秦中自古帝王州。

　　昆明池水汉时功， 武帝旌旗在眼中。
　　织女机丝虚夜月， 石鳞鲸甲动秋风。
　　波漂菰米沉云黑， 露冷莲房坠粉红。
　　关塞极天惟鸟道， 江湖满地一渔翁。

　　昆吾御宿自逶迤， 紫阁峰阴入渼陂。
　　香稻啄余鹦鹉粒， 碧梧栖老凤凰枝。
　　佳人拾翠春相问， 仙侣同舟晚更移。
　　彩笔昔曾干气象， 白头吟望苦低垂。

天池道人 渭书